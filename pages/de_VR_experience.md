## De VR Experience

Neem een flinke teug adem en zak in gedachten langzaam naar de zanderige bodem van de Middellandse Zee, zo’n veertig kilometer voor de Franse kust. Op 200 meter bóven de zeebodem (op een diepte van zo’n 2250 meter) doemt er opeens een trosje knalgele boeien op. Deze drijvers houden een lijn van neutrino-telescoop KM3NeT omhoog.
 
Neutrino’s, daar draait het om. Deze geven ons een geheel nieuwe bril om het universum te onderzoeken. De zon zendt deze elementaire deeltjes massaal uit, maar ook verre exploderende sterren. Astronomen kunnen hierdoor exotische objecten, zoals zwarte gaten of pulsars, onderzoeken en zien welke processen er zich daar afspelen. Of ze kunnen exploderende sterren ‘zien’ nog voordat optische, infrarood-, ultraviolet- of radiotelescopen ze oppikken. Ook het onstuitbare karakter van neutrino’s komt van pas: ze vliegen ongehinderd enorme afstanden door het universum, dwars door stof- en gaswolken, zelfs dwars door sterren en planeten. Je kunt zo als het ware onbeperkt diep het universum in kijken.
 
Het probleem is dat neutrino’s zich zo moeilijk laten vangen. Neem een euromunt: iedere seconde vliegen hier een paar honderd miljard neutrino’s doorheen, afkomstig van de zon. Onvoorstelbaar? Evenzo gemakkelijk reizen de deeltjes door de gehele aarde om hun weg door de kosmos te vervolgen. Alleen héél af en toe botst een neutrino op de kern van een atoom waardoor er een lichtflits ontstaat die zichtbaar is.
